   <!-- content -->
   <h2>भारतीय राज्य घटनेचा सरनामा ।। भारतीय राज्यघटनेची प्रस्ताविका ।। Preamble of Indian Constitution</h2>

<p><br>भारतीय राज्यघटनेची निर्मिती होताना आणि त्यानंतरही भारतीय राज्यघटनेत बदलही झालेत, परंतु याच राज्यघटनेला आधारून भारतीय राज्यकारभार हा चालत आलेला आहे. हा विषय छोटा आहे परंतु परीक्षेच्या दृष्टीने खूप महत्वाचा असा हा टॉपिक आहे.<br>प्रास्ताविका म्हणजेच प्रस्तावना होय. यालाच उद्देशिका अथवा सरनामा असे म्हणतात.<br>भारतीय घटनेचा सरनामा म्हणजे हे आपल्या भारतीय राज्यघटनेचे ओळखपत्र आहे. भारतीय राज्यघटना, भारताचा राज्यकारभार हा कसा चालतो याचा पुरेपूर सारांश पत्रिका म्हणजे सरनामा होय. भारताची राज्यघटना ही सरनाम्याने होते. सरनामा म्हणजेच प्रिएमबल होय. भारताच्या अगोदर अमेरिकेने देखील त्यांच्या राज्यघटनेला सरनामा दिलेला आहे त्यामुळे सरनामा ही गोष्ट कुठून घेतली असा प्रश्न आला तर त्याचे उत्तर युनायटेड नेशन ऑफ अमेरिका हे असेल. भारतीय राज्यघटनेच्या प्रस्तावनेवर अमेरिकन राज्यघटनेच्या प्रस्तावनेचा प्रभाव हा दिसून येतो.</p>
 

<p><br>सरनामा म्हणजे राज्यघटनेची ओळख किंवा सारांश होय. Preamble म्हणजेच The introduction or preface to the constitution.<br>पंडित नेहरू यांनी संविधान सभेत मांडलेल्या उद्देशिकेच्या अथवा उद्देश पत्राच्या आधारावर 13 डिसेंबर 1946 मध्ये संविधान सभेत मांडल्यानंतर त्याला 22 जानेवारी 1947 रोजी स्वीकारले गेले. भारतीय राज्यघटनेचा सरनामा म्हणजेच त्यावेळी घटनेच्या उद्दिष्टांचा ठराव हा पंडित जवाहरलाल नेहरू(स्वतंत्र भारताचे पहिले पंतप्रधान) यांनी घटना समिती पुढे मांडला. हा ठराव मंजूर करण्यात आला.<br>भारतीय राज्यघटनेचा सरनामा आपण जेव्हा वाचतो तेव्हा आपल्याला समजते की भारतीय राज्यघटनेला तिचे अधिकार हे भारतीय जनतेकडून प्राप्त होत असतात. भारतीय राज्यघटनेच्या सरनाम्याची सुरुवात ही आम्ही भारताचे लोक अशीच होते.<br>प्रास्ताविकेच्या मूल्यांचा योग्य क्रम लावण्यासाठी आपल्याला विचारला जात असतो त्यामुळे आपल्याला प्रास्ताविका ही तोंडपाठ असायला हवी. यात स्वातंत्र्याचा योग्य क्रम लावण्यासाठी विचारला असतो.</p>

<h3><br><strong>सरनामा / Preamble</strong></h3>

<p><br>आम्ही,भारताचे लोक, भारताचे एक सार्वभौम,<br>समाजवादी,धर्मनिरपेक्ष,लोकशाही,गणराज्य घडविण्याचा<br>व त्याच्या सर्व नागरिकांस:<br>सामाजिक,आर्थिक व राजकीय न्याय,<br>विचार,अभिव्यक्ती,विश्वास,श्रद्धा व उपासना यांचे स्वातंत्र्य,<br>दर्जाची व संधीची समानता,<br>निश्चितपणे प्राप्त करून देण्याचा आणि त्या सर्वांमध्ये व्यक्तीची प्रतिष्ठा व राष्ट्राची एकता व एकात्मता यांचे आश्वासन देणारी बंधुता प्रवर्धित करण्याचा गांभीर्यपूर्वक निर्धार करून,<br>आमच्या संविधान सभेत आज दिनांक २६ नोव्हेंबर, १९४९ रोजी याद्वारे हे संविधान अंगीकृत आणि अधिनियमित करून स्वतःप्रत अर्पण करीत आहोत.</p>

<h3><strong>सरनाम्याच्या स्वरूपाचे विश्लेषण</strong></h3>

<h4><strong><br>सार्वभौम</strong></h4>

<p><br>सार्वभौम म्हणजे कोणत्याही बाह्य शक्तीचा प्रभाव नसणे! बाह्य शक्ती म्हणजे जसे इंग्रजांचा आपल्या देशात स्वातंत्र्य पूर्व काळात नियंत्रण होते, राजकारणात सहभाग होता तसे नसावे. सरनाम्यानुसार भारत हा सार्वभौम देश आहे. भारत इतरही आंतरराष्ट्रीय संघटनांचा सदस्य आहे तर याने भारताचे सार्वभौमत्व नाहीसे होते का? तर असे नाही. भारत संघटनांचा सदस्य किंवा अध्यक्ष जरी असेल तरी भारत देश हा सार्वभौम देश आहे. भारताला परकीय प्रदेश जिंकून अथवा कराराने मिळवण्याचा किंवा आपला प्रदेश दुसऱ्या शक्तीस बहाल करण्याचा अधिकार सार्वभौम या मूल्यामुळे मिळालेला आहे.<br>100 व्या घटना दुरुस्ती मध्ये तुम्ही अभ्यासले असेल की भारत आणि बांगलादेश मध्ये जमिनीची देवाणघेवाण जी झालेली आहे.<br>एक वर्षी एमपीएससीच्या परीक्षेत विचारलेल्या प्रश्नामध्ये संघ व घटक राज्ये सार्वभौम आहेत असा पर्याय दिलेला होता. तर भारत हा देश केंद्रात म्हणजे संघात सार्वभौम आहे परंतु त्याचे सर्व घटक राज्ये आहेत ते सार्वभौम नाहीत. म्हणजे भारत या संघराज्यातून वेगळे होण्याचा किंवा प्रदेश हस्तगत करण्याचा अधिकार हा घटक राज्यांना नाही.</p>

<h4><strong><br>समाजवादी</strong></h4>
   <p><br>1976 मध्ये झालेल्या 42 व्या घटना दुरुस्तीनुसार भारतीय राज्यघटनेच्या प्रस्तावनेमध्ये समाजवादी, धर्मनिरपेक्ष आणि एकात्मता हे शब्द टाकण्यात आले. समाजवादी म्हणजे काय या शब्दाचा अर्थ घटनेत कुठेही स्पष्ट करण्यात आला नसल्याने हीच गोष्ट प्रश्न निर्माण करते. तसेच समाजवाद हा शब्द घटनेत इतरत्र कोठेही आढळत नाही. समाजवादाचे दोन प्रकार आहेत साम्यवादी आणि लोकशाही समाजवाद होय. साम्यवादी समाजवाद आपल्याला रशिया सारख्या देशात बघायला मिळतो जिथे पूर्णपणे सरकारच्या हातात नियंत्रण असते. भारतीय लोकशाही समाजवादात मिश्र अर्थव्यवस्थेचा संबंध येत असल्याने इथे सार्वजनिक व खाजगी दोन्ही क्षेत्राला तेव्हढाच वाव हा दिला जातो. भारतीय समाजवादात खाजगी व सार्वजनिक दोन्ही क्षेत्राचे सहअस्तित्व हे टिकून आहे.</p>

<h4><br><strong>धर्मनिरपेक्ष</strong></h4>

<p><br>धर्मनिरपेक्ष हा शब्द जरी 42 वया घटना दुरुस्तीच्या नंतर आलेला असला तरी भारतीय राज्यघटना जेव्हा तयार झाली तेव्हापासून भारतीय राज्यघटनेवर धर्मनिरपेक्ष तेचा प्रभाव हा दिसून येतो. घटनेतील कलम 25 ते 28 जे आहेत ते आपला देश धर्मनिरपेक्ष आहे हे दाखवण्याचा प्रयत्न करतो.<br>भारतीय धर्मनिरपेक्षता म्हणजे भारतात राहनारा भारतीय नागरिक कोणत्याही धर्माचे आचरण करू शकतो म्हणजेच आचरण करण्यास मुक्तता असेल. भारतातील घटक राज्यांमध्ये इतर धर्मांशी भेदभाव न करता कोणत्याही धर्माला विरोध न करता अथवा बाधा न करता आपल्या धर्माचा प्रचार प्रसार करू शकतो.<br>भारतीय धर्मनिरपेक्षता सांगते की भारताला कुठलाही राज्यधर्म नाही. भारतात कोणीही कोणत्याही धर्माचे आचरण अथवा प्रचार प्रसार हा करू शकतो. भारताची धर्मनिरपेक्षता ही सकारात्मक संकल्पना आहे. भारतात कोणत्याही धर्मात बहुसंख्याक आणि अल्पसंख्यांक असा भेदभाव करत नाहीत. या विरुद्ध भारतात जे अल्पसंख्यांक आहेत त्यांना समान संधी मिळावी यासाठी प्रयत्न हे केले जातात.<br>आपण ज्या मूलभूत संकल्पना अभ्यासत आहोत या सर्व मूलभूत संकल्पना या भारताच्या घटनेचा भाग आहेत ही बाब सर्वांनी लक्षात ठेवायला हवी. याशिवाय धर्माच्या आधारावर मत मागणे हे भारतीय राज्यघटनेच्या धर्मनिरपेक्षतेच्या विरोधात आहे.</p>

<h4><br><strong>लोकशाही</strong></h4>

<p><br>लहानपणा पासून आपण या लोकशाहीची एक ढोबळमानाने व्याख्या ऐकत आलेलो आहे. ती म्हणजे लोकांनी लोकांसाठी लोकांकडून चालवलेले शासन म्हणजे लोकशाही होय. प्रास्ताविकेच्या नुसार लोकशाही ही जन सार्वभौमत्वाच्या तत्वावर आधारलेली आहे. म्हणजेच लोकशाहीत सर्वोच्च सत्ता ही लोकांच्यात हातात असते.<br>लोकशाहीचे प्रत्यक्ष आणि अप्रत्यक्ष अशे दोन प्रकार असतात. यात अप्रत्यक्ष म्हणजे निवडून दिलेले लोकप्रतिनिधी जनतेचा कारभार पाहतात आणि प्रत्येक्ष म्हणजे जनता स्वतः राज्यकारभारात समाविष्ट असते. प्रत्यक्ष लोकशाहीचे उदाहरण द्यायचे झाल्यास ते म्हणजे स्वित्झर्लंड आणि अप्रत्यक्ष लोकशाही म्हणजे आपली लोकशाही होय.<br>पुढे अप्रत्यक्ष लोकशाहीचे संसदीय आणि अध्यक्षीय लोकशाही असे दोन प्रकार पडतात. संसदीय लोकशाहीत पंतप्रधान हा प्रमुख असतो आणि अध्यक्षीय मध्ये राष्ट्रपती हा प्रमुख असतो.<br>भारताची लोकशाही ही अप्रत्यक्ष संसदीय लोकशाही आहे. अमेरिकेची लोकशाही ही अप्रत्यक्ष अध्यक्षीय लोकशाही आहे.<br>मागील काही वर्षात विचारलेल्या प्रश्नांपैकी एक प्रश्नाचे उत्तर म्हणजे लोकशाही वादी देश हे प्रजासत्ताक असतात आणि काही नसतात हे होते. भरतासारखे देश हे प्रजासत्ताक आहेत व लोकशाहीवादी आहेत परंतु जर आपण ब्रिटन बघितले तर त्यांची लोकशाहीवादी व्यवस्था आहे परंतु ते प्रजासत्ताक राष्ट्र नाही.</p>

<h4><br><strong>गणराज्य</strong></h4>

<p><br>लोकशाहीत गणराज्य आणि राजेशाही या दोन पद्धती आहेत. राजेशाही पद्धतीत तेथील एखाद्या मोठ्या घराण्याचा वंशपरंपरागत चालत आलेला वारसा पुढे नेणारा एखादा व्यक्ती हा प्रमुख पदावर असतो. गणराज्य पद्धतीत आपण निवडून दिलेले प्रतिनिधी देशाचा सर्वोच्च व्यक्ती ठरवतात आणि त्याला आपण राष्ट्रपती म्हणतो.<br>गणराज्य पद्धती भारताने स्वीकारली आहे आणि त्यात राजकीय सार्वभौमत्व हे लोकांच्या हाती असून राजा किंवा राणीच्या हातात सत्ता ही नसते.</p>

<h4><br><strong>न्याय</strong></h4>

<p><br>प्रास्ताविकेच्या मध्ये न्यायाचे तीन स्पष्ट रूपे दिलेली आहेत. सामाजिक न्याय, आर्थिक न्याय आणि राजकिय न्याय ही रूपे आहेत. सामाजिक न्याय म्हणजे कलम 14 ते कलम 18 मध्ये दिलेल्या गोष्टी होय. जात, वर्ण, वंश, लिंग, धर्म यासारख्या गोष्टीवरून भेदभाव करू नये. आर्थिक न्यायात उत्पन्न व संपत्तीमधील विषमता नष्ट करणे हे येते. राजकीय न्यायामध्ये कोणत्याही व्यक्तीला काही थोड्याश्या गोष्टीचे बंधने सोडता निवडणूक लढवण्याचा पूर्णपणे अधिकार आहे.<br>भारताने सामाजिक, आर्थिक व राजकीय न्याय याचा स्वीकार हा रशियन राज्यक्रांती मधून घेतलेला आहे.</p>

<h4><br><strong>स्वातंत्र्य</strong></h4>

<p><br>देशातील व्यक्तींच्या कृतीवर बंधने नसणे आणि त्यांना स्वतःचा विकास करण्याची संधी देणे हे म्हणजे स्वातंत्र्य होय. भारतीय संविधानाने दिलेले स्वातंत्र्य हे मर्यादीत आहेत. भारताच्या राष्ट्राच्या सुरक्षेच्या दृष्टीने हे स्वातंत्र्य मर्यादित केलेले आहेत. राष्ट्रीय आणीबाणीच्या काळात या स्वातंत्र्यावर मर्यादा जरी येत असली तरी हे स्वातंत्र्य गुणात्मक आहेत. विचार, अभिव्यक्ती, विश्वास, श्रद्धा आणि उपासना यांचे स्वातंत्र्य भारतीय संविधानाने दिलेले आहे. या स्वातंत्र्याचा क्रम हा लक्षात ठेवणे गरजेचे आहे. हे सर्व कलम 19 मध्ये दिलेले आहे.</p>

<h4><br><strong>समानता</strong></h4>

<p><br>आपल्या भारतीय नागरिकांना दर्जा व संधीची समानता घटनेने दिलेली आहे. समानतेचा संबंध हा आपण कलम 16 शी जोडू शकतो. समानते मध्ये नागरी समानता, राजकीय समानता आणि आर्थिक समानता यांचा समावेश होतो.</p>

<h4><strong><br>बंधुता</strong></h4>

<p><br>भारतात एकच नागरिकत्व असल्याने इथे बंधुतेशी संबंध येतो. भारताने अमेरिकन राज्यघटनेचा जरी संबंध घेतलेला असेल तरी भारतात एकेरी नागरिकत्व लागू केलेले आहे. संपूर्ण भारतात एकेरी नागरिकत्व असल्याने भारताची बंधुता ही संवर्धित होते. मूलभूत कर्तव्यामध्ये देखील एक कर्तव्य असे आहे की प्रत्येक नागरिकांच्या धार्मिक, भाषिक आणि प्रादेशिक व वर्गीय भेदांच्या पलीकडे जाऊन भारतातील भारतातील सर्व जनतेमध्ये बंधुभाव व सामंजस्य वाढीला लागणे हे आहे.</p>

<h4><strong><br>एकता आणि एकात्मता</strong></h4>

<p><br>भारतीय राज्यघटनेतील पहिल्या कलमा नुसार भारताला राज्याचा संघ म्हणून घोषित करण्यात आलेले आहे. संघराज्य ही संकल्पना आपण घेतलेली असली तर घटनेत कुठेही संघराज्य या शब्दचा उल्लेख नाहीये. याउलट घटनेत राज्यांचा संघ असा उल्लेख आपल्याला बघायला मिळतो. अमेरिकन राज्यघटनेने त्यांच्या घटक राज्यांना केंद्रात वेगळे होण्याचा अधिकार दिलेला आहे परंतु भारतीय राज्यघटनेने असा अधिकार दिलेला नाहीये ज्यामुळे भारताची एकात्मता ही टिकून राहते.</p>

<h3><strong>प्रास्ताविकेच्या घटना दुरुस्त्या आणि न्यायालयाचे निकाल</strong></h3>

<p><br>प्रास्ताविकेमध्ये घटना दुरुस्ती करता येते की नाही ही गोष्ट आपल्याला कधी कळेल तर जेव्हा प्रास्ताविका ही घटनेचा भाग असेल तर दुरुस्ती होईल आणि जर प्रास्ताविका ही घटनेचा भाग नसेल तर घटना दुरुस्ती ही करता येणार नाही.<br>घटनेचा भाग आहे की नाही यासाठी तीन खटले झाले त्यात बेरुबारी युनियन खटला, केशवानंद भारती खटला आणी एलआयसी ऑफ इंडिया खटला हे खटले आहेत.<br>प्रस्ताविका घटनेचा भाग आहे की नाही यावर सर्वात पहिले बेरुबारी युनियन खटल्यात सर्वोच्च न्यायालयाने निर्णय दिला तो म्हणजे प्रास्ताविका हा घटनेचा भाग नाही. केशवानंद भारती खटल्यात सर्वोच्च न्यायालयाने सांगितले की प्रास्ताविका हा घटनेचा भाग आहे आणि पुढे एलआयसी ऑफ इंडिया केसमध्ये सांगितले की घटनेचा भाग आहे.<br>राज्यघटनेतील तरतुदी या न्यायप्रविष्ट आहेत परंतु प्रास्ताविका ही न्यायप्रविष्ट नाहीये.</p>
