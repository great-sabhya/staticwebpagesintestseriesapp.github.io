  <!-- content -->
  <h1><strong>पंचायतराज भाग 1 !! Panchayati Raj in India</strong></h1>

  <p><br>भारत हा मोठा देश आहे आणि राजधानीचे शहर हे दिल्ली आहे. तर भारतातील सर्व महत्वाचा राज्यकारभार हा दिल्लीत असलेल्या म्हणजेच केंद्रात असलेल्या प्रशासकांकडून बघितला जातो. आता संपूर्ण भारताचा कारभार हा पूर्णपणे केंद्राकडून बघणे शक्य नसल्याने भारतात एकूण 29 राज्य आणि 7 केंद्रशासित प्रदेश निर्माण करण्यात आले. आता महाराष्ट्र राज्याच्या जरी विचार केला तरी देखील महाराष्ट्र राज्यात मुंबई हे मुख्य राजधानीचे शहर परंतु त्या मुंबई मधून महाराष्ट्रातील 36 जिल्ह्यांचा कारभार बघणे अशक्य आहे. आता प्रत्येक जिल्ह्यात तालुके आणि तालुक्यातील गावे आणि त्या गावांमध्ये वॉर्ड बनवून तिथे प्रशासन निर्माण करून ते प्रशासन दिल्लीतल्या योजना गावात पोहचवण्याचे काम करते आहे.</p><div class='code-block code-block-3' style='margin: 8px 0; clear: both;'>

  
  <h2><br><strong>ग्राम प्रशासन – पंचायतराज</strong></h2>
  
  <p><br>पंचायत राज हे गांधीजींचे स्वप्न होते तर त्या योजनेला पंचायत राज हे नाव देण्याचे काम पंडित जवाहरलाल नेहरू यांनी केले.<br>2 ऑक्टोबर 1959 मध्ये राजस्थानातील नागोरा जिल्ह्यात पंडित जवाहरलाल नेहरू यांच्या हस्ते पंचायत राजला सुरुवात झाली. 2 ऑक्टोबर हा दिवस गांधीजींची जयंती असल्याने कदाचित तेव्हा हे त्यांचे स्वप्न सुरुवात झाली असावी. पंचायतराज व्यवस्था स्वीकारणारे राजस्थान हे पहिले राज्य होते. त्यानंतर आंध्रप्रदेश राज्याने व पाठोपाठ आसाम राज्याने ही पंचायतराज व्यवस्था स्वीकारली. पंचायतराज व्यवस्था स्वीकारणारे तामिळनाडू हे चौथे राज्य होते. महाराष्ट्राचा विचार केला असता महाराष्ट्र हे देशातील 9 व्या क्रमांकाचे पंचायतराज स्वीकारणारे राज्य आहे. 1 मे 1962 रोजी महाराष्ट्राने पंचायतराज व्यवस्था स्वीकारली.<br>पंचायतराज हा विषय कुठला आहे असा प्रश्न येऊ शकतो तर त्याचे उत्तर म्हणजे हा विषय राज्यसूची मधील आहे.</p>
  
  <h3><br><strong>पार्श्वभूमी</strong></h3>
  <p><br>भारताला स्वातंत्र्य मिळाल्यानंतर इंग्रजांनि ग्रामीण भारतासमोर गरिबीचे मोठे संकट उभे केलेले होते. ग्रामीण भागात खूप साऱ्या समस्या त्या स्वातंत्र्यनंतरच्या काळात होत्या. या समस्यांच्या सुधारणेसाठी 2 ऑक्टोबर 1952 मध्ये सामुदायिक सुधारणा कार्यक्रम म्हणजेच CDP आणि 1953 मध्ये राष्ट्रीय विस्तार सेवा सुरू करण्यात आली.</p>
  
  <p><br><strong>सामुदायिक विस्तार कार्यक्रम व राष्ट्रिय विस्तार सेवेची उद्दिष्ट्ये</strong></p>
  <p><br>ग्रामीण विकास योजनेत स्थानिक जनतेला सहभागी करून घेणे हे या योजनेचे उद्दिष्ट्य होते. ग्रामीण भगत राहणाऱ्या समाजाच्या आर्थिक, सामाजिक व सांस्कृतिक विकासासाठी प्रयत्न करणे हे देखील उद्दिष्ट्य होते. स्थानिक भागातच रोजगाराच्या संधी उपलब्ध करून देणे म्हणजेच स्थानिक संसाधनांची उभारणी करणे.<br>ग्रामीण भागातील लोकांचे राहणीमान म्हणजेच जीवनमान सुधारणे. स्थानिक लोकांना राजकीय सहभागाचा संधी उपलब्ध करून देणे हे एक महत्वाचे उद्दिष्ट्य होते.</p>
  
  <p><br><strong>सामुदायिक विकास कार्यक्रम आणि राष्ट्रीय विस्तार सेवा यांच्या अपयशाची कारणे</strong></p>
  
  <p><br>त्या काळातील दळणवळणाच्या आभावामुळे आणि उपलब्ध नसलेल्या इन्फ्रास्ट्रक्चर मुळे या योजनेकडे दुर्लक्ष झाले. या दोन्ही कार्यक्रमांचा अभ्यास करण्यासाठी पुढे बळवंतराव मेहता समितीची स्थापना करण्यात आली होती.</p>
  
  <h2><br><strong>पंचायतराज साठी प्रमुख समित्या</strong></h2>
  
  <ul><li>बलवंतराय मेहता समिती 1957</li><li>अशोक मेहता समिती 1977</li><li>वसंतराव नाईक समिती 1960</li><li>ल ना बोगिंरवार समिती 1970</li><li>प्रा. पी बी पाटील समिती 1 जून 1984</li></ul>
  
  <h3><br><strong>बलवंतराय मेहता समिती</strong></h3>
  
  <p><br>1952 च्या सामुदायिक विकास कार्यक्रमाचे मूल्यमापन करण्यासाठी केंद्र सरकारने बलवंतराय मेहता समितीची स्थापना ही 1957 साली केली होती.<br>या समितीचे इतर सदस्य म्हणजे ठाकूर फुलसिंग, डी. पी. सिंग आणि बी. जी. राव होते. या समितीने त्यांचा अहवाल हा 1958 मध्ये सादर केला.<br><strong>शिफारशी</strong><br>भारतात त्रिस्तरीय पंचायत राज्य संस्था असाव्यात अशी शिफारस या समितीने केलेली होती. या मध्ये ग्रामपंचायत, पंचायत समिती आणि जिल्हापरिषद यांचा समावेश होता. यासोबत लोकशाहीचे विकेंद्रीकरण करावे म्हणजे जे आपण सुरुवातीला बघितले की भारत त्यातून राज्य मग जिल्हे तालुके आणि गाव अशा प्रकारे रचना करावी.<br>ग्रामपंचायतीच्या अनुषंगाने न्यायपंचायत देखील असावी अशी शिफारस त्यांनी केली होती. ग्रामीण भागाच्या विकासासाठी एखादी संस्था स्थापन करून त्यांच्यात विकासासाठी चेतना जागृत करणे हे त्यांनी सांगितले होते.</p>
  
  <h3><br><strong>अशोक मेहता समिती</strong></h3>
  
  <p><br>1977 मधे ही समिती स्थापन करण्यात आली होती.<br><strong>शिफारशी</strong><br>पंचायत राज व्यवस्था ही त्रिस्तरीय न ठेवता ती द्विस्तरिय असावी असे मत मांडले गेले. मागील समितीच्या अहवालातील पंचायत समिती हा घटक वगळून केवळ ग्रामपंचायत व जिल्हा परिषद हे दोनच स्तर असावेत असे सांगितले.<br>पंचायत राजला वैधानिक दर्जा प्राप्त व्हावा ही मागणी अशोक मेहता समितीने केलेली होती.</p>
  
  <h3><br><strong>वसंतराव नाईक समिती</strong></h3>
  
  <p><br>महाराष्ट्रातील पंचायत राज विषयाशी निगडित ही सर्वात महत्वाची समिती आहे. 1 मे 1960 ला महाराष्ट्र राज्याची स्थापना झाल्यानंतर लगेच या समितीची स्थापना करण्यात आली. या समितीचे अध्यक्ष हे तत्कालीन महसूल मंत्री वसंतराव नाईक हे होते.<br>या समितीचे सचिव हे पी. डी. साळवी हे होते. वसंतराव नाईक समितीचे मुख्य उद्देश हा महाराष्ट्रात पंचायतराजच्या स्थापनेबाबत शिफारशी सुनावणे हा होता. या शिफारशी सादर करताना बलवंतराय मेहता समितीला अनुसरून काही गोष्टी करता येतील का हे देखील उद्दिष्ट्य होते.<br>15 मार्च 1961 ला अभ्यासपूर्ण अहवाल या समितीने मांडला. या समितीच्या शिफारशीनेच 1 मे 1962 रोजी महाराष्ट्रात त्रिस्तरीय स्थानिक स्वराज्य संस्था अस्तित्वात आली.<br><strong>शिफारशी</strong><br>वसंतराव मेहता समितीने 226 शिफारशी मांडल्या होत्या.<br>महाराष्ट्रात पंचायतराजचे तीन स्तर अस्तित्वात आले. त्यात ग्रामीण पातळीवर ग्रामपंचायत, तालुका म्हणजेच गट पातळीवर पंचायत समिती आणि जिल्हा स्तरावर जिल्हा परिषद यांचा समावेश होता.<br>महाराष्ट्र जिल्हा परिषद आणि पंचायत समिती अधिनियम 1961 हे वसंतराव नाईक समितीच्या शिफारशीनुसार अस्तित्वात आले. प्रत्येक ग्रामपंचायती मध्ये एक ग्रामसेवक असावा अशी शिफारस या समितीने केलेली होती.</p>
  
  <h3><br><strong>ल. ना. बोगिंरवार समिती</strong></h3>
  
  <p><br>महाराष्ट्र शासनाने 1970 मध्ये या समितीची स्थापना केली. या समितीने देखील 202 शिफारशी मांडल्या त्यातील काही महत्वाच्या <strong>शिफारशी </strong>म्हणजे..<br>ग्रामपंचायतीचा कार्यकाळ हा पाच वर्षे असावा अशी शिफारस बोगिंरवार समितीचीच होती. याशिवाय या समितीची महत्वाची शिफारस म्हणजे प्रत्येक आर्थिक वर्षात किमान दोन तरी ग्रामसभा घ्याव्यात. या ग्रामसभांची जबाबदारी सरपंच आणि तो नसेल तर उपसरपंचकडे असावी.<br>कृषी उत्पन्न वाढण्यासाठी राज्य शासनाने कृषी उद्योग निगमाची स्थापना करावी.</p>
  
  <h3><br><strong>प्रा. पी. बी. पाटील समिती</strong></h3>
  
  <p><br>1 जून 1984 ला महाराष्ट्र राज्य शासनाने या समितीची स्थापना केली होती. या समितीने त्यांच्या पहिला अहवाल हा दोन वर्षाने म्हणजे जून 1986 मध्ये सादर केला. महाराष्ट्र राज्यातील पंचायत राजचे पुनर्विलोकन व्हावे यासाठी या समितीची स्थापना करण्यात आलेली होती.<br>महाराष्ट्राच्या सध्याच्या पंचायत राज व्यवस्थेत जे काही चालते हे जवळपास या समितीच्या शिफारशीनुसार चालते.<br><strong>शिफारशी</strong><br>मुंबई ग्रामपंचायत कायदा 1958 आणि महाराष्ट्र जिल्हा परिषद व पंचायत समिती कायदा 1961 यांचे एकत्रीकरण करण्यात यावे.<br>सरपंचाची होणारी निवड ही पंचांकडून म्हणजे जनतेने निवडून दिलेल्या उमेदवारांकडून न होता प्रत्यक्ष प्रौढ मतदानातून व्हावी.<br>2000 लोकांसाठी एक ग्रामपंचायत असावी तर 1 लाख लोकांसाठी एक विकास गट तर 15 ते 20 लाख लोकसंख्या असलेल्या भागासाठी एक जिल्हापरिषद असावी<br>पंचायत समित्यांचे सभापती हे जिल्हा परिषदेचे सदस्य असावे तर नगर परिषदेचे अध्यक्ष हे देखील जिल्हा परिषदेचे सहयोगी सदस्य असावेत.<br>पंचायतराज संस्थांना व्यापक आर्थिक अधिकार द्यावेत व त्यांच्या अधिकारांची विभागणी देखील करावी. पंचायत राज संस्थांमध्ये पुनर्रचना करण्यात यावी.<br>स्थानिक स्वशासन सेवेची निर्मिती करावी. यासोबत राज्यस्तरावर राज्य विकास मंडळ अस्तित्वात असावे.<br>आमदार आणि खासदारांना जिल्हा परिषदेवर सदस्यत्व असू नये पंरतु त्यांना जिल्हा नियोजन मंडळावर सदस्यत्व द्यावे.<br>जिल्हा परिषदेच्या निवडनुका या वेळेतच व्हाव्यात व जिल्हा परिषदेवरील सदस्य संख्या ही किमान 40 व कमाल 75 असावी.<br>ग्रामपंचायतींची वर्गवारी करावी. त्यांना अ, ब, क, ड, ई अशी नावे द्यावीत.</p>
  
  <p></p>
  
  <h3><strong>काही महत्वाचे वन लाईनर</strong></h3>
  
  <p><br>वैदिक काळापासूनच हिंदुस्थानात पंचायत राज व्यवस्था अस्तित्वात होती. दक्षिण भारतातील चौल साम्राज्यात स्थानिक स्वराज्य संस्थेचा उल्लेख आपल्याला आढळतो.<br>बाणभट्टांच्या हर्षचरित या ग्रंथामध्ये ग्रामपट्टलीका या पदाचा उल्लेख आहेत. तर याच अर्थ म्हणजे हिशोब ठेवणारा होय. तर ऋग्वेदात गावसभा हा शब्द आलेला आहे.<br>लॉर्ड रिपन यांना स्थानिक स्वराज्य संस्थांचे जनक म्हणजेच महापिता म्हणून संबोधले जाते. 1842 मध्ये त्यांनी स्थानिक स्वराज्य संस्थानिक कायदा मंजूर केला आहे.<br>आसाममध्ये एकस्तरीय, पश्चिम बंगाल मध्ये चार स्तरीय तर दादर नगर हवेली (केंद्रशासित प्रदेश) भागात द्विस्तरिय पंचायत राज व्यवस्था अस्तित्वात आहे.<br>भारतीय राज्यघटनेत कलम 40 मध्ये ग्रामपंचायत हा विषय आहे. राज्यघटनेतील कलम 243 मध्ये पंचायत राज विषयी माहिती आहे. 73 व्या घटना दुरुस्तीने पंचायत राजला घटनात्मक दर्जा देण्यात आला.</p>
